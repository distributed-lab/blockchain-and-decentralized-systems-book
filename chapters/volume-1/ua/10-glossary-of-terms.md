# СЛОВНИК ТЕРМІНІВ

*Апаратний гаманець* – спеціальний тип гаманця, який зберігає секретні ключі користувача у захищеному апаратному пристрої.

*Атака 51%* – атака, при якій користувач, що володіє більшою частиною обчислювальної потужності, починає цензурувати транзакції, або проводить double-spending атаку.

*Аудитор (auditor)* – особа, що займається процесом верифікації облікової системи. У контексті технології блокчейн аудитор завантажує дані всіх блоків ланцюга та проводить їх верифікацію з метою перевірки кінцевого стану облікової системи на відповідність історії транзакцій при дотриманні всіх правил, що описані протоколом.

*Баланс (balance)* – звід прибутків і витрат, активів і пасивів при складанні фінансових звітів, статистики.

*Блокчейн (blockchain)* – це технологія, що описує спосіб організації даних, яка передбачає, що всі дані згруповані в блоки, кожен з яких містить геш-значення, розраховане від даних попереднього блоку. Ланцюг блоків формується таким чином, що неможливо модифікувати додані в нього дані непомітно від інших учасників, які теж його підтримують.

*Валідатор (validator)* – учасник облікової системи, який виконує повну верифікацію транзакцій і бере безпосередню участь у їхньому підтвердженні. Якщо облікова система використовує технологію блокчейн для організації своєї бази даних, то валідаторами є ті учасники, що займаються формуванням нових блоків.

*Верифікація (verification)* – це процес перевірки даних на відповідність правилам протоколу.

*Верифікація транзакцій (transaction verification)* – процес перевірки відповідності даних транзакції правилами протоколу.

*Відкритий ключ (public key)* – це ключ (в криптосистемі з відкритим ключем) з пари ключів користувача, який відомий всім. Використовується для шифрування повідомлень і перевірки цифрового підпису, обчисленого за допомогою особистого ключа.

*Вузол розподіленої мережі (distributed network node)* – індивідуальна одиниця в межах розподіленої мережі. Являє собою комп'ютер учасника децентралізованої системи, який взаємодіє (здійснює обмін повідомленнями) з іншими учасниками даної системи, керуючись правилами її протоколу; при цьому вузол виконує функції як клієнта, так і грає роль сервера для інших вузлів цієї мережі.

*Вузол-валідатор (node-validator)* – повний вузол мережі децентралізованої облікової системи, який використовує валідатор (див. валідатор).

*Геш-функція (hash function)* – це функція перетворення масиву вхідних даних довільної довжини на вихідний бітовий рядок фіксованої довжини, яке виконується за допомогою певного алгоритму.

*Даркнет (DarkNet)* – прихована мережа, з'єднання якої встановлюються тільки між довіреними вузлами, з використанням спеціалізованих протоколів і портів.

*Децентралізація (decentralization)* – процес розподілу або перерозподілу ресурсів, людей, повноважень, здійснюваних обчислень, збережених даних від єдиного місця розташування або центрального керуючого органу.

*Довірений вузол (trusted node)* – повний вузол Bitcoin-мережі, якому користувач довіряє перевірку своїх транзакцій.

*Доказ володіння монетами (proof of ownership)* – набір даних, який формує ініціатор транзакції, щоб довести володіння монетами.

*Доказ із нульовим розголошенням (Zero-knowledge proof, ZKP)* – це криптографічний доказ знання деякого секрету, але без його розголошення.

*Емісія (issuance)* (у додатку до грошей) – це випуск в обіг готівки чи безготівкових грошей.

*Ідентифікатор транзакції (transaction id, txid, wtxid) *– це значення, що дозволяє ідентифікувати певну транзакцію в системі. У Bitcoin ідентифікатором транзакцій є геш-значення від усіх полів транзакції.

*Клієнт мережі (client of network)* – апаратний або програмний компонент обчислювальної системи, який відправляє повідомлення (запити) віддаленим обчислювальним машинам. Зазвичай реалізує користувальницький інтерфейс, через який можна отримати онлайн-послуги.

*Консенсус (consensus)* – це стан згоди користувачів щодо транзакцій, правил протоколу, оновлень, які вони вважають правильними.

*Конфіденційність (confidentiality)* – послуга безпеки інформації, що полягає в тому, що певна інформація не є доступною для несанкціонованих осіб.

*Конфліктні транзакції (conflicting transactions)* – дві або більше транзакцій, які не можуть мати статус підтвердження одночасно (в контексті технології blockchain не можуть перебувати в одній гілці).

*Криптовалюта (cryptocurrency)* – це незалежна цифрова валюта, в якій децентралізовано управління наступними процесами: емісія монет, підтвердження транзакцій, зберігання даних, аудит облікової системи та прийняття рішень щодо оновлення. Для володіння монетами криптовалюти та здійснення платежів не потрібно отримувати будь-яких дозволів – усі користувачі мають рівні права на її використання.

*Майнер (miner)* – в контексті цифрових валют цей пристрій здійснює обчислення, необхідні для формування блоку та випуску нових монет.

*Майнінг (mining)* – у контексті цифрових валют обчислювальний процес, необхідний для видобутку нових монет (здійснення емісії) з метою отримання винагороди. Ці обчислення можуть мати різний характер залежно від протоколу конкретної валюти, в контексті Bitcoin – це рішення ресурсномісткого завдання шляхом підбору прообразу геш-функції грубою силою.

*Мерчант (merchant)* – служба прийому платежів, що використовує цифрові валюти та платіжні системи.

*Міжмережевий екран (firewall)* – частина комп'ютерної системи або мережі, яка призначена для запобігання несанкціонованого доступу при здійсненні зв'язку між комп'ютерними мережами або хостами.

*Мнемонічна фраза (mnemonic phrase)* – упорядкований набір слів, який легко записати на папір і за потреби запам'ятати. Використовується як зрозуміле для людини відображення основного секрету гаманця з метою його резервного копіювання та подальшого відновлення.

*Неатомарний платіж (non-atomic payment)* – платіж, процес виконання якого включає до себе кілька окремих етапів, таких як зняття коштів з одного балансу, перевірка дозволів і лімітів, зарахування коштів на інший баланс.

*Облікова система (accounting system)* – це система, яка використовується для управління прибутками, витратами та іншою фінансовою діяльністю бізнесу.

*Основний секрет гаманця (the main secret of the wallet)* – це послідовність біт певної довжини, яка зазвичай використовується цифровими гаманцями з детермінистичною генерацією ключів або HD wallets.

*Особистий ключ (private key)* – це ключ (в асиметричних криптосистемах), який відомий тільки одній особі (власнику ключа). Особистий ключ використовується для дешифрування повідомлень і обчислення цифрового підпису.

*Пара ключів (key pair)* – це особистий ключ і відповідний йому відкритий ключ, які використовуються для формування та перевірки електронного підпису відповідно.

*Підтвердження транзакцій (transaction confirmation)* – процес перевірки транзакції вузлами-валідаторами і включення транзакції в блок.

*Платіжна система (payment system)* – будь-яка система, яка використовується для розрахунку фінансових транзакцій і включає до себе сукупність правил, процедур і технічної інфраструктури, що забезпечують переказ вартості від одного суб'єкта економіки до іншого.

*Повний вузол (full node)* – вузол мережі, який зберігає всі дані ланцюга блоків, передає їх іншим вузлам і гарантує, що додані блоки дійсні й автентичні.

*Програмний гаманець (software wallet)* – це програма, яка обробляє ключі і транзакції, з'єднується з платіжною мережею через довірені вузли, централізовані сервіси або сама є вузлом мережі.

*Пропускна здатність (capacity)* – метрична характеристика, що відображає граничну кількість одиниць (інформації, предметів, обсягу), що проходить в одиницю часу через канал, систему, вузол.

*Сервіс централізованого зберігання (centralized storage service)* – сервіс, який володіє одним або декількома серверами для зберігання даних.

*Серіалізация (serialization)* – процес перетворення будь-якої структури даних на одну послідовність бітів (байтів) даних. Зворотною до операції серіалізації є операція десеріалізації (структуризації).

*Токен (в контексті цифрових активів)* – це одиниця обліку, що використовується для подання цифрового балансу власника деякого активу в обліковій системі.

*Торговельний майданчик (marketplace)* (в контексті цифрових активів) – програмно-апаратний комплекс організаційних, інформаційних і технічних рішень, що забезпечують взаємодію продавця і покупця через електронні канали зв'язку.

*Транзакція (transaction)* – це така цифрова заява, що завірена автором і ініціює передачу монет з одних адрес на інші.

*Фіатна валюта* – не забезпечена дорогоцінним ресурсом валюта, вартість якої встановлюється і гарантується державою.

*Форк (fork)* (у контексті версій програмного забезпечення) – це процес клонування вихідного коду деякого проекту для його подальшої незалежної розробки.

*Форк (fork)* (у контексті ланцюга блоків) – це поява кількох блоків на одній висоті конкретного ланцюга блоків через випадкову або сплановану розсинхронізацію вузлів мережі.

*Цифровий ключ (digital key)* – це цифрова послідовність певної довжини, створена за певними правилами, часто з використанням генераторів випадкових чисел і розраховується спеціальним алгоритмом з інших значень.

*Цифровий підпис (digital signature) *– це аналог рукописного підпису, який забезпечує дві властивості: можливість перевірки автентичності та цілісності документа, що захищає його від модифікації та підміни.

*Anonymity (анонімність)* – це властивість, що означає неможливість достовірно встановити особу деякого користувача.

*ASIC (application-specific integrated circuit)* – інтегральна схема, що спеціалізована для вирішення конкретного завдання.

*Atomic swap* – технологія, яка дозволяє здійснювати обмін певними цифровими активами без централізованих посередників. Особливістю технології є той факт, що обмін або виконується повністю і нерозривно, або не виконується взагалі.

*Backdoor* – це елемент, навмисно вбудований розробником програмного чи апаратного забезпечення, що дозволяє здійснювати несанкціоноване втручання в роботу обладнання, наприклад, управляти, порушувати роботу, викрасти конфіденційні дані тощо.
 
*Base58Check encoding* – варіант кодування цифрового коду у вигляді буквено-цифрового тексту на основі латинського алфавіту. Алфавіт кодування містить 58 символів.

*Bitcoin Core* – безкоштовне програмне забезпечення з відкритим вихідним кодом, яке представляє собою основну реалізацію протоколу Bitcoin.

*Bitcoin Script* – це не повна за Тюрінгом мова опису інструкцій. У Bitcoin вона використовується як для завдання правил витрати монет, так і для задоволення цим правилам.

*Bitcoin-адреса (Bitcoin address)* – літерно-цифровий рядок, отриманий з відкритого ключа користувача з використанням геш-функції. Адреса використовується для відправки і отримання платежів.

*Bitcoin-валюта (Bitcoin currency)* – децентралізована цифрова валюта, у якій відсутня центральна контролююча сторона. Платежі можуть відправлятися безпосередньо від користувача до користувача в одноранговій мережі без наявності посередників.

*Bitcoin-вузол (Bitcoin node)* – це комп'ютер із запущеним програмним забезпеченням для роботи з іншими комп'ютерами згідно протоколу Bitcoin.

*Bitcoin-гаманець (Bitcoin wallet)* – додаток або спеціальний пристрій для зберігання і обробки особистих ключів, відправки та прийому платежів, відображення балансу та історії транзакцій.

*Bitcoin-мережа (Bitcoin network)* – peer-to-peer однорангова мережа користувачів Bitcoin.

*Bitcoin-монета (coin)* – одиниця виміру цінності у валюті bitcoin.

*Bitcoin-протокол (Bitcoin protocol)* – набір правил, за якими працюють і спілкуються вузли мережі Bitcoin.

*Bitcoin-спільнота (Bitcoin community)* – спільнота людей, яка працює над удосконаленням Bitcoin-протоколу і підтриманням проекту в цілому.

*Bitcoin-транзакція (Bitcoin transaction)* – це набір цифрових даних, який ініціює переведення біткоінів з однієї адреси на іншу.

*Block (блок)* – одиниця даних, яка складається з заголовка блоку і його тіла (зазвичай не порожній список транзакцій).

*Block header (заголовок блоку)* – це частина блоку, яка містить інформацію про блок і складається з декількох полів, обов'язковими з яких є геш-значення попереднього блоку і геш-значення включених в блок транзакцій.

*Block height (висота блоку)* – це порядковий номер блоку в ланцюзі відносно genesis block.

*Bot (бот)* – спеціальна програма, автоматично виконує задані дії через мережі передачі даних або програмні інтерфейси.

*Botnet (ботнет)* – мережа вузлів з встановленим програмним забезпеченням, яке дозволяє координувати діяльність цих вузлів без відома їх власників, наприклад, для відправки spam-повідомлень.

*Coinbase maturity* – параметр, який вказує на мінімальну необхідну кількість підтверджень транзакції, в якій валідатор отримує винагороду.

*Coinbase transaction* – унікальний тип транзакції, яка може бути створена лише валідатором, є нульовою за рахунком і присутня у кожному блоці. Така транзакція не має вхідних даних і присутня як винагорода майнеру за видобуток блоку.

*CoinJoin* – метод об'єднання декількох платежів у одну загальну транзакцію, яка перемішує монети і позбавляє можливості відстежити однозначну історію їхнього походження.

*Coins database (в контексті Bitcoin)* – база даних, яка зберігає поточний стан всіх невитрачених виходів.

*CoinShuffle* – метод перемішування монет для підвищення конфіденційності користувачів.

*Deterministic wallet (детерміністичний гаманець)* – це гаманець, у якому всі використані особисті ключі були породжені з одного загального для всіх ключів секрету.

*Difficulty (параметр складності майнінгу)* – поле в заголовку блоку, яке позначає складність видобутку монет на поточний час.

*Double spending attack (атака подвійної витрати)* – атака, мета якої полягає у відправці одних і тих же монет двом різним одержувачам з метою прийняття платежа обома.

*ECDSA (Elliptic Curve Digital Signature Algorithm)* – це криптографічний алгоритм цифрового підпису, який використовується Bitcoin для забезпечення того, що кошти можуть бути витрачені тільки законними власниками.

*Fungibility (взаємозамінність)* – властивість, що полягає в тому, що всі монети однакові і правила їх обробки загальні для всіх.

*Genesis block (генезис-блок)* – блок, висота якого дорівнює нулю. Його особливість полягає в тому, що його не потрібно завантажувати, оскільки він вшитий до програмного забезпечення повного вузла мережі.

*Hardfork* – зміна протоколу, яка робить раніше недійсні блоки та транзакції дійсними.

*Ledger* – це таблиця (зазвичай у цифровому вигляді), яка використовується для запису результатів виконання транзакцій, де відображений кінцевий стан облікової системи, отриманий в результаті обробки всієї історії транзакцій.

*Lightning Network* – це спосіб надійної маршрутизації платежів через велику кількість p2p двонапрямлених платіжних каналів.

*Liveness* – властивість, яка забезпечує досягнення системою остаточної узгодженості, незважаючи на можливість відмови деяких її компонентів.

*LockTime* – механізм обмеження підтвердження транзакції до настання певного моменту часу.

*Mainchain* – основний (активний) ланцюг блоків.

*Mainnet* – основна активна мережа децентралізованої системи.

*Merkle tree (дерево Меркла)* – повне бінарне дерево, в листових вершинах якого розміщені геш-значення від блоків даних, а внутрішні вершини містять геш-значення від конкатенації значень в дочірніх вершинах.

*Mining pool* – об'єднання ресурсів власників майнінгового обладнання, в якому є один ведучий. Він формує блок і роздає всім учасникам групи завдання. Якщо один з учасників знаходить рішення, то винагорода ділиться між усіма учасниками пулу пропорційно потужності обладнання.

*Multisignature address (multiSig address)* – це така bitcoin-адреса, витратити монети з якої можна тільки при наявності декількох пар ECDSA ключів.

*Off-chain транзакція* – транзакція, яка переміщується поза основною мережею. Така транзакція може мати значення для деяких учасників мережі в рамках певної надбудови над основною обліковою системою. Порядок верифікації такої транзакції визначається безпосередньо учасниками угоди.

*On-chain транзакція* – транзакція, яка міститься в основному ланцюгу блоків і, відповідно, повинна бути прийнята валідаторами mainchain, щоб вважатися підтвердженою.

*P2SH (pay to script hash)* – метод проведення платежу, який дозволяє задати умови витрати монет за допомогою геш-значення скрипта, а не за допомогою його відкритих даних.

*Payment channel (платіжний канал)* – це метод проведення безлічі платежів без додавання транзакцій для кожного з них в спільну базу даних (наприклад, ланцюг блоків). Для відкриття і закриття платіжного каналу контрагентам потрібно в обов'язковому порядку здійснити on-chain транзакції: ті, що відкривають і закривають канал.

*Peer-to-Peer (P2P)* – архітектура розподіленої системи, користувачі якої самі є вузлами мережі, в якій обмінюються даними між собою безпосередньо, не беручи до уваги центральні сервери.

*Permissioned (обмежений)* – властивість процесу, що означає недоступність для участі в ньому будь-кому охочому без отримання додаткових дозволів.

*Permissionless (необмежений)* – властивість процесу, що означає доступність для прийняття участі в ньому будь-кому охочому без будь-яких додаткових дозволів.

*Persistence (стійкість)* – здатність системи самостійно підтримувати свої властивості.

*Segregated Witness* – оновлення протоколу Bitcoin, яке полягає в тому, що дані доказу володіння монетами будуть зберігатися окремо від основних даних транзакції.

*Sidechain* – окремий ланцюг блоків, пов'язаний з основним (батьківським). Правила функціонування sidechain можуть відрізнятися від правил функціонування батьківського blockchain.

*Simplified payment verification (SPV)* – метод, що дозволяє клієнту перевіряти, що транзакція підтверджена (включена до блоку), не завантажуючи всю історію транзакцій і не виконуючи її верифікацію. Для перевірки клієнту SPV потрібно тільки завантажити заголовки блоків, які набагато менше, ніж повні блоки.

*Softfork* – зміна протоколу, в якому раніше дійсні блоки і транзакції стають недійсними для вузлів з оновленим програмним забезпеченням. Мається на увазі, що в разі softfork старе програмне забезпечення вважає, що нові блоки і транзакції не суперечать протоколу.

*Testnet* – тестова мережа, в якій проводиться тестування оновлень протоколу тощо.

*Timestamping (anchoring, створення міток часу)* – властивість, що означає прив'язку деякого повідомлення до певного моменту часу і можливість перевірки цієї прив'язки на достовірність.

*Transaction malleability* – це властивість транзакції, що передбачає можливість зміни унікального ідентифікатора bitcoin-транзакції до підтвердження в мережі.

*Trustless* – властивість системи, що означає відсутність необхідності їй довіряти щодо зберігання і обробки деяких даних або виконання деяких процесів.

*Untraceability (невідстежуваність)* – властивість означає неможливість віднести групу дій до певного користувача в мережі.

*UTXO (unspent transaction output)* – невитрачений вихід, який може в подальшому використовуватися як вхід для нової транзакції.

*Wallet import format (WIF)* – спосіб кодування особистого ключа ECDSA для його копіювання.

*Witness (witness data)* – це набір доказів володіння монетами, які винесені за межі основної частини транзакції.

[ПОДЯКИ](https://github.com/distributed-lab/blockchain-and-decentralized-systems-book/blob/main/chapters/volume-1/ua/11-acknowledgements.md)   