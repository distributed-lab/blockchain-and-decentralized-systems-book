# ВСТУП

З появою Інтернету світ почав стрімко змінюватися, а темп змін постійно зростає. Децентралізація в інформаційних системах стала не лише черговою фазою технологічної еволюції, як це було за появи рідкокристалічних моніторів і відмови від звичних моніторів з електронно-променевою трубкою. Вона пропонує кардинально новий підхід, який здатен змінити принципи людської взаємодії. Це особливо помітно, коли йдеться про політичний устрій чи забезпечення довіри до систем обліку фінансів.

Устрій традиційних облікових систем не дозволяє користувачам бути впевненими в цілісності та достовірності отриманих даних. Усе, що залишається, – це довіряти. У сучасному світі люди дедалі частіше хочуть не лише довіряти, а мати можливість перевірити.

Поява цифрових платіжних систем зумовила жорсткі вимоги до часу підтвердження та безпеки транзакцій. Побічним ефектом підвищення продуктивності стала сильна централізація та повна непрозорість таких систем, що позначилося на житті цілих груп людей і навіть країн. Можливість відключення від платіжних систем (як-от SWIFT) може використовуватися як важіль політичного тиску; непрозорість систем знижує довіру та обмежує вільну конкуренцію; доступ до історії транзакцій тільки для обмеженого кола організацій дозволяє контролювати життя людей; централізоване зберігання важливих (sensitive) даних дозволяє хакерам викрасти їх усі відразу.

До появи Bitcoin усі фінансові системи були захищені «традиційними» методами: за допомогою фаєрволів, систем контролю доступу, адміністраторів безпеки тощо. Поява Bitcoin показала, що фінансова система може не тільки не мати єдиного центру прийняття рішень, але також бути прозорою для всіх і водночас забезпечувати приватність платежів користувачів. Також вона може гарантувати за допомогою математики надійну роботу за заданими правилами.

Принципи та архітектуру Bitcoin можна застосувати для вирішення широкого кола завдань: від голосування та взаєморозрахунків до управління ланцюгами постачання товарів. Блокчейн як спосіб безпечного зберігання та синхронізування даних стає інструментом, що дозволяє проєктувати надійні та прозорі облікові системи.

Багато технологій, які розглянуто в цьому навчальному посібнику, або винайдені, або вперше широко застосовані в Bitcoin. Тому було вирішено приділити особливу увагу саме йому. Водночас Bitcoin буде розглянутий не в контексті фінансового або інвестиційного інструменту, а насамперед як приклад реалізації децентралізованої облікової системи.

Наша основна мета – пояснити принципи децентралізованих систем в аспекті прийняття рішень, зберігання даних, управління безпекою, довіреного аудиту та забезпечення приватності. Розуміння цих принципів, на наш погляд, дозволить читачеві детальніше розібратися в децентралізованих технологіях, відструктурує їх розуміння та стане дороговказом в океані різних протоколів і систем. Для досягнення мети були здійснені такі кроки:
* Кожен розділ містить визначення та контекст, у межах якого оперують розглянуті системи.
* Виклад матеріалу зосереджено насамперед на питанні, чому так працює та чи інша технологія (з прикладами застосування).
* Принципи роботи пояснено на реальних прикладах із мінімально необхідною кількістю технічних деталей.
* Матеріал викладено за допомогою ілюстрацій, схем та діаграм.
* Технічні концепції пояснено на прикладах із життя.
* Наведено поширені міфи та їх спростування.
* Наведено відповіді на найбільш поширені питання.
* Присутні тести для контролю засвоєння знань.

Аудиторія для цього посібника – читачі зі знаннями в галузі побудови комп’ютерних систем і мереж, починаючи з базового рівня. За допомогою цієї книги ми маємо намір підготувати читача до розуміння суті прийдешньої ери цифрової економіки. Розглянуті теми ретельно підібрані та дозволяють людині, яка бажає створювати інновації, отримати вичерпну оцінку найважливіших технологій. Подекуди книга містить текст вельми технічного характеру; ми розуміємо, що деякі моменти в змісті таких місць можуть виявитися не достатньо зрозумілими для читачів без технічної освіти. Проте ми спробували збалансувати рівень складності викладеного матеріалу за допомогою ілюстрацій та узагальнювальних тверджень.

Основою для написання навчального посібника став курс лекцій, спочатку створений Павлом Кравченком у 2014 році для студентів у галузі інформаційної безпеки. Пізніше матеріал курсу допрацював Богдан Скрябін до онлайн-версії. Дидактичний аспект розробила Оксана Дубініна. На момент завершення роботи над цією книгою курс було прочитано 15 разів в університетах Харкова, Одеси та Хайфи.

[ПРО DISTRIBUTED LAB](https://github.com/distributed-lab/blockchain-and-decentralized-systems-book/blob/main/chapters/volume-1/ua/0-2-about-distributed-lab.md)