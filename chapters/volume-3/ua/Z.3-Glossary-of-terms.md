# [ТЕСТОВІ ЗАПИТАННЯ З ВАРІАНТАМИ ВІДПОВІДЕЙ](https://github.com/distributed-lab/blockchain-and-decentralized-systems-book/blob/main/chapters/volume-3/ua/Z.2-Test-questions.md)

# СЛОВНИК ТЕРМІНІВ

_Автентифікація (authentication)_ – процедура встановлення належності користувачу системи ідентифікатора, який він надав.

_Авторизація (authorization)_ – процес отримання дозволу на виконання дій у мережі.

_Анонімність (anonymity)_ – властивість, що значить неможливість достовірно встановити особу деякого користувача.

_Апаратний гаманець (hardware wallet)_ – спеціальний тип гаманця, який зберігає секретні ключі користувача в захищеному апаратному пристрої.

_Атака 51% (51% attack)_ – атака, за якої користувач, який володіє більшістю обчислювальної потужності, починає цензурувати транзакції або проводить атаку подвійного витрачання.

_Атака подвійного витрачання (double spending attack)_ – атака, мета якої полягає у відправленні тих самих монет двом різним отримувачам задля того, щоб обидва прийняли платіж.

_Аудитор (auditor)_ – особа, що займається процесом верифікування облікової системи. У контексті технології блокчейн аудитор завантажує дані всіх блоків ланцюжка та проводить їх верифікування з метою перевіряння кінцевого стану облікової системи на відповідність історії транзакцій з дотриманням всіх правил, описаних в протоколі.

_Баланс (balance)_ – звід прибутків і витрат, активів і пасивів за укладання фінансових звітів, статистики.

_Блок (block)_ – одиниця даних, яка складається з заголовка блока та його тіла (зазвичай непорожній список транзакцій).

_Блокчейн (blockchain)_ – технологія, яка описує спосіб організування даних, який передбачає, що всі дані згруповано в блоки, кожний із яких містить геш-значення, розраховане від даних попереднього блока. Ланцюжок блоків вибудовується в такий спосіб, що неможливо модифікувати додані до нього дані непомітно від інших учасників, які теж його підтримують.

_Валідатор (validator)_ – учасник облікової системи, який виконує повне верифікування транзакцій і бере безпосередню участь у їх підтвердженні. Якщо облікова система використовує технологію блокчейн для організування своєї бази даних, то валідатори – це ті учасники, які займаються формуванням нових блоків.

_Верифікація (verification)_ – процес перевіряння даних на відповідність правилам протоколу.

_Верифікація транзакцій (transaction verification)_ – процес перевіряння відповідності даних транзакції правилам протоколу.

_Висота блока (block height)_ – порядковий номер блока в ланцюжку відносно genesis block.

_Відкритий ключ (public key)_ – ключ (у криптосистемі з відкритим ключем) із пари ключів користувача, який відомий всім. Використовується для шифрування повідомлень і перевіряння цифрового підпису, обчисленого за допомогою особистого ключа.

_Вузол розподіленої мережі (distributed network node)_ – окрема одиниця в межах розподіленої мережі. Це комп’ютер учасника децентралізованої системи, який взаємодіє (здійснює обмінювання повідомленнями) з іншими учасниками цієї системи за правилами її протоколу; одночасно вузол як виконує функції клієнту, так і грає роль серверу для інших вузлів цієї мережі.

_Вузол-валідатор (node-validator)_ – повний вузол мережі децентралізованої облікової системи, який використовує валідатор.

_Геш-функція (hash function)_ – функція перетворення масиву вхідних даних довільної довжини на вихідний бітовий рядок фіксованої довжини, яке виконується за допомогою певного алгоритму.

_Граф (graph)_ – сукупність об’єктів та зв’язків між ними, що може використовуватися як спосіб організації бази даних.

_Децентралізація (decentralization)_ – процес розподілення людей, повноважень, здійснюваних обчислень, збережених даних від єдиного розташування або центрального органу управління.

_Децентралізована біржа (decentralized exchange)_ - біржа, призначена для обміну цифровими активами, у якій усі процеси децентралізовані. Такий майданчик не зберігає активи користувачів, а є засіб для зіставлення їхніх ордерів.

__Довірений вузол (trusted node)__ – повний вузол Біткоїн-мережі, якому користувач довіряє перевіряння своїх транзакцій.

_Доказ володіння монетами (proof of ownership)_ – набір даних, який формує ініціатор транзакції, щоби довести володіння монетами.

_Доказ із нульовим розголошенням (zero-knowledge proof, ZKP)_ – криптографічний доказ, який дозволяє підтвердити знання деякого секретного значення та водночас не розголосити саме секретне значення.

_Емісія (issuance)_ (у контексті грошей) – випускання в обіг готівки або безготівкових грошей.

_Ентропія (entropy)_ – міра невизначеності системи, яка визначає рівень непередбачуваності того, чи з’явиться окремий символ чи група символів у потоці даних на виході системи.

_Заголовок блока (block header)_ – частина блока, яка містить інформацію про блок і складається з декількох полів, обов’язкові з яких – геш-значення від попереднього блока та геш-значення від включених в поточний блок транзакцій.

_Зобов’язання (commitment)_ – криптографічна схема, яка дозволяє зафіксувати деяке приховані значення з можливістю згодом довести, що саме його буде зафіксовано.

_Ідентифікатор транзакції (transaction id, txid, wtxid)_ – значення, яке дозволяє ідентифікувати певну транзакцію в системі. У Bitcoin ідентифікатор транзакцій – це геш-значення від усіх полів транзакції.

_Ідентифікація (identification)_ – процес розпізнавання об’єктів і присвоєння йому ідентифікатора на основі отримання атрибутів. Також може матися на увазі порівняння поданих атрибутів із атрибутами, які належать конкретному об’єкту/суб’єкту.

_Клієнт мережі (network client)_ – апаратний або програмний компонент обчислювальної системи, який посилає повідомлення (запити) віддаленим обчислювальним машинам. Зазвичай реалізує користувацький інтерфейс, через який можна отримати онлайн-послуги.

_Консенсус (consensus)_ – стан згоди між учасниками облікової системи щодо послідовності транзакцій, правил протоколу, оновлень, які вони вважають правильними.

_Конфіденційність (confidentiality)_ – властивість інформації, що передбачає, що певна інформація недоступна для несанкціонованих осіб.

_Конфліктні транзакції (conflicting transactions)_ – дві чи більше транзакцій, які не можуть мати статус підтвердження одночасно (у контексті технології blockchain не можуть перебувати в одній гілці).

_Криптовалюта (cryptocurrency)_ – незалежна цифрова валюта, у якій децентралізовано управління такими процесами: емітування монет, підтвердження транзакцій, зберігання даних, аудит облікової системи та прийняття рішень щодо оновлення. Для володіння монетами криптовалюти та здійснення платежів не потрібно отримувати жодних дозволів: усі користувачі мають рівні права на її використання.

_Кубіт (qubit)_ – найменший елемент для збереження даних у квантовому комп’ютері.

_Ліквідація (liquidation)_ – процедура примусового закриття біржової позиції користувача без його участі.

_Ліквідність (liquidity)_ – характеристика економічного об’єкта чи процесу, яка описує можливість швидко та безперешкодно здійснити ті чи інші економічні операції з ним.

_Майнер (miner)_ (у контексті цифрових валют) – пристрій, який здійснює обчислення, необхідні для випускання нових монет.

_Майнінг (mining)_ (у контексті цифрових валют) – обчислювальний процес, необхідний для видобування нових монет (здійснення емісії) з метою отримання винагороди. Ці обчислення можуть мати різний характер залежно від протоколу конкретної валюти.

_Майнінговий пул (mining pool)_ – об’єднання ресурсів володільців майнінгового обладнання, у якій є один провідний. Він формує блок і роздає всім учасникам групи завдання. Якщо один із учасників знаходить розв’язок, то винагорода розподіляється між усіма учасниками пулу пропорційно витраченій обчислювальній потужності. Також є протоколи децентралізованих майнінгових пулів.

_Мерчант (merchant)_ (у контексті електронної комерції) – особа, яка займається торгівлею онлайн і використовує сервіси оброблення платежів.

_Міжмережний екран (firewall)_ – частина комп’ютерної системи, призначена для контролювання та фільтрування мережного трафіку системи відповідно до заданих правил.

_Мнемонічна фраза (mnemonic phrase)_ – упорядкований набір слів, який легко записати на папері та за потреби запам’ятати. Використовується як зрозуміле для людини подання основного секрету гаманця для його резервного копіювання та відновлення.

_Неатомарний платіж (non-atomic payment)_ – платіж, процес виконання якого включає кілька окремих етапів, як-от зняття коштів із одного балансу, перевіряння дозволів і лімітів, зарахування коштів на інший баланс.

_Невідстежуваність (untraceability)_ – властивість, що значить неможливість зіставити групу дій із певним користувачем в мережі.

_Облікова система (accounting system)_ – система, яка використовується для управління доходами, витратами й іншою фінансовою діяльністю бізнесу.

_Основний секрет гаманця (main secret of the wallet)_ – бітова послідовність, яка має фіксовану довжину та яку зазвичай використовують цифрові гаманці з детерміністичним генеруванням ключів або HD wallets.

_Особистий ключ (private key)_ – ключ (в асиметричних криптосистемах), який відомий тільки одній особі (володільцю ключа). Особистий ключ використовується для дешифрування повідомлень й обчислення цифрового підпису.

_Пара ключів (key pair)_ – особистий ключ і відповідний йому відкритий ключ, які використовуються для формування та перевіряння електронного підпису відповідно.

_Підтвердження транзакцій (transaction confirmation)_ – процес перевіряння транзакції з боку вузлів-валідаторів та включення транзакції в блок.

_Платіжна система (payment system)_ – будь-яка система, яка використовується для розрахування фінансових транзакцій і включає сукупність правил, процедур і технічної інфраструктури, що забезпечують переказування цінності від одного суб’єкта економіки іншому.

_Платіжний канал (payment channel)_ – метод проведення великої кількості платежів без додання транзакцій для кожного з них до спільної бази даних (наприклад, ланцюжка блоків). Для відкриття/закриття платіжного каналу контрагенти мають здійснити відкривальну/закривальну on-chain транзакцію.

_Повний вузол (full node)_ – вузол мережі, який зберігає всі дані ланцюжка блоків, передає їх іншим вузлам і гарантує, що додані блоки валідні й справжні.

_Постквантова криптографія (post-quantum cryptography)_ – частина криптографічних алгоритмів, які залишаються актуальними після появи квантових комп’ютерів. 

_Приватність (privacy)_ – здатність користувача ізолювати себе чи дані про себе, але водночас зберегти можливість висловлювати свою думку чи вчиняти дії; передбачає забезпечення властивостей невідстежуваність й анонімність.

_Провайдер ідентифікаційних послуг (identity provider)_ – сервіс, що виконує ідентифікацію користувача та підтверджує, що користувач володіє своїми атрибутами.

_Програмний гаманець (software wallet)_ – застосунок, який обробляє ключі та транзакції, з’єднується з платіжною мережею через довірені вузли чи централізовані сервіси або сам є вузол мережі.

_Пропускна здатність (capacity, throughput)_ – метрична характеристика, що позначає граничну кількість одиниць чогось (інформації, предметів, речовин), яка проходить за одиницю часу через канал, систему, вузол.

_Пул ліквідності (liquidity pool)_ – баланс у деякому активі, яким володіє та керує смарт-контракт. Зазвичай використовується для того, щоби користувачі могли обмінювати через відповідний смарт-контракт одні цифрові активи на інші.

_Сервіс централізованого зберігання (centralized storage service)_ – сервіс, який володіє одним або декількома серверами для зберігання даних.

_Серіалізація (serialization)_ – процес перетворення будь-якої структури даних на одну послідовність бітів (байтів) даних. Обернена до операції серіалізування – операція десеріалізування (структурування).

_Стеганографія (steganography)_ – спосіб зберігання чи передавання даних, який дозволяє приховати наявність одних даних серед інших даних.

_Токен (token)_ (у контексті цифрових активів) – одиниця обліку, яка використовується для подання цифрового балансу володільця деякого активу в обліковій системі.

_Токен ліквідності (liquidity token)_ – токен, який смарт-контракт видає користувачу, який поповнив його пул ліквідності. Пізніше користувач может обміняти його назад на свій цифровий актив із додатковим відсотком як винагородою.

_Торговельний майданчик (marketplace)_ (у контексті цифрових активів) – програмно-апаратний комплекс організаційних, інформаційних і технічних рішень, що забезпечують взаємодію продавця та покупця через електронні канали зв’язку.

_Транзакція (transaction)_ – така цифрова заява, яку засвідчив автор і яка ініціює передавання монет із одних адрес на інші.

_Фіатна валюта (fiat currency)_ – не забезпечена дорогоцінним ресурсом валюта, вартість якої встановлює та гарантує держава.

_Форк (fork)_ (у контексті версій ПЗ) – процес клонування вихідного коду деякого проєкту для його подальшого незалежного розроблення.

_Форк (fork)_ (у контексті ланцюжка блоків) – поява кількох блоків на одній висоті конкретного ланцюжка блоків через випадкову чи сплановану розсинхронізацію вузлів мережі.

_Цифровий ключ (digital key)_ – цифрова послідовність певної довжини, яка створюється за допомогою генераторів випадкових чисел або розраховується за спеціальним алгоритмом із інших значень.

_Цифровий підпис (digital signature)_ – аналог рукописного підпису, який захищає документ від модифікування та підмінення, забезпечуючи можливість перевірити його цілісність і справжність.

_Шардинг (sharding)_ – процес розділення бази даних на непересічні сегменти з метою зниження часу зчитування чи запису даних.

_Abstract syntax tree_ – синтаксичне дерево, призначене для спрощення оптимізування й аудиту програмного коду.

_ASIC (application-specific integrated circuit)_ – інтегральна схема, спеціалізована для розв’язання конкретного завдання.

_Atomic swap (атомарний обмін)_ – технологія, яка дозволяє здійснювати обмінювання певними цифровими активами без централізованих посередників. Особливість технології – те, що обмін або виконується повністю та нерозривно, або не виконується взагалі.

_Backdoor_ – елемент, який навмисно вбудував розробник програмного або апаратного забезпечення, який дозволяє здійснювати несанкціоноване втручання в роботу обладнання, наприклад, управляти, порушувати роботу, викрадати конфіденційні дані тощо.

_Base58Check_ – варіант кодування цифрового значення у формі літерно-ци́фрового тексту на основі латинського алфавіту. Алфавіт кодування містить 58 символів.

_Bitcoin Core_ – безкоштовне програмне забезпечення з відкритим вихідним кодом, яке є основна реалізація протоколу Bitcoin.

_Bitcoin Script_ – неповна за Тьюрингом мова описання інструкцій. У Bitcoin вона використовується як для задання правил витрачання монет, так і для задоволення цим правилам.

_Bitcoin-адреса (Bitcoin address)_ – літерно-ци́фровий рядок, отриманий із відкритого ключа користувача з використанням геш-функції. Адреса використовується для відправлення й отримання платежів.

_Bitcoin-валюта (Bitcoin currency)_ – децентралізована цифрова валюта, у якій відсутня центральна контролювальна сторона. Платежі можуть відправлятися безпосередньо від користувача до користувача в одноранговій мережі без наявності посередників.

_Bitcoin-вузол (Bitcoin node)_ – комп’ютер із запущеним ПЗ для роботи з іншими комп’ютерами за протоколом Bitcoin.

_Bitcoin-гаманець (Bitcoin wallet)_ – застосунок або спеціальний пристрій для зберігання й оброблення особистих ключів, відправлення та приймання платежів, відображення балансу й історії транзакцій.

_Bitcoin-мережа (Bitcoin network)_ – однорангова мережа користувачів Bitcoin.

_Bitcoin-монета (coin)_ – одиниця вимірювання цінності в валюті bitcoin.

_Bitcoin-протокол (Bitcoin protocol)_ – набір правил, за якими працюють і спілкуються вузли мережі Bitcoin.

_Bitcoin-спільнота (Bitcoin community)_ – спільнота людей, яка працює над удосконаленням Bitcoin-протоколу, розробленням реалізацій цього протоколу, а також підтриманням проєкту загалом.

_Bitcoin-транзакція (Bitcoin transaction)_ – набір цифрових даних, який ініціює переказування біткоїнів із однієї адреси на іншу.

_Bot (бот)_ – спеціальна програма, що автоматично виконує задані дії через мережі передавання даних або програмні інтерфейси.

_Botnet (ботнет)_ – мережа вузлів із встановленим ПЗ, яке дозволяє координувати діяльність цих вузлів із конкретною метою (на кшталт розсилання spam-повідомлень) без відома власників вузлів.

_Coinbase maturity_ – параметр, який вказує на мінімальну необхідну кількість підтверджень транзакції, у якій валідатор отримує винагороду.

_Coinbase transaction_ – унікальний тип транзакції, яку може створити тільки валідатор, яка нульова ліком і присутня в кожному блоці. Така транзакція не має вхідних даних і присутня як винагорода майнеру за видобування блока.

_CoinJoin_ – метод об’єднання декількох платежів до однієї загальної транзакції, яка перемішує монети та позбавляє можливості відстежити однозначну історію їхнього походження.

_Coins database_ (у контексті Bitcoin) – база даних, яка зберігає поточний стан усіх невитрачених виходів.

_CoinShuffle_ – метод перемішування монет з метою підвищення конфіденційності користувачів.

_Dark network (darknet, даркнет)_ – частина глобальної мережі, користувачі якої використовують спеціалізоване обладнання для покращення рівня анонімності, конфіденційності та прихованості взаємодії.

_DeFi (decentralized finance)_ – сукупність фінансових технологій, які базуються на децентралізованих облікових системах і дозволяють реалізувати деякі функції банків і бірж без централізованого зберігання й керування активами.

_Deterministic wallet (детерміністичний гаманець)_ – гаманець, у якому всі використані особисті ключі породжено з одного спільного для всіх ключів секрету.

_Difficulty_ (параметр складності майнінгу) – поле в заголовку блока, яке позначає складність видобування монет.

_ECDSA (elliptic curve digital signature algorithm)_ – криптографічний алгоритм формування цифрового підпису, який використовується у Біткоїні для забезпечення того, щоби кошти могли витратити тільки їхні законні володільці.

_Fungibility (взаємозамінність)_ – властивість, що полягає в тому, що всі монети однакові та правила їх оброблення спільні для всіх.

_Genesis block (генезис-блок)_ – блок, висота якого дорівнює нулю. Його особливість полягає в тому, що його не потрібно завантажувати, оскільки він вшитий до програмного забезпечення повного вузла мережі.

_Hardfork_ – зміна протоколу, яка робить раніше недійсні блоки та транзакції дійсними.

_Ledger_ – таблиця (зазвичай в цифровій формі), яка використовується для записування результатів виконання транзакцій, де відображено кінцевий стан облікової системи, отриманий унаслідок оброблення всієї історії транзакцій.

_Lightning Network_ – спосіб надійного маршрутизування платежів через велику кількість P2P двоспрямованих платіжних каналів.

_Liveness_ – властивість протоколу досягнення консенсусу, за якої користувачі можуть постійно додавати нові транзакції до спільної бази даних, навіть якщо частина вузлів мережі виходить із ладу чи зловмисно діє заради дестабілізації роботи системи.

_Locktime_ – механізм обмеження підтвердження транзакції до настання певного моменту часу.

_Mainchain_ – основний (активний) ланцюжок блоків.

_Mainnet_ – основна активна мережа децентралізованої системи.

_Merkle tree (дерево Меркла)_ – повне бінарне дерево, до листових вершин якого поміщено геш-значення від блоків даних, а внутрішні вершини містять геш-значення від конкатенації значень у дочірніх вершинах.

_Mesh network (mesh-мережа)_ – фізична топологія мережі передавання даних, де кожна робоча станція грає роль незалежного комп’ютера.

_Multisignature address (MultiSig-адреса)_ – така Біткоїн-адреса, витратити монети з якої можна тільки за наявності декількох пар ECDSA ключів.

_Off-chain транзакція_ – транзакція, яка передається поза обліковою системою. Порядок верифікування такої транзакції визначають безпосередньо учасники угоди.

_On-chain транзакція_ – транзакція, яку містить основний ланцюжок блоків і, відповідно, мають прийняти валідатори mainchain, щоби вона вважалася підтвердженою.

_P2P (peer-to-peer, піринговий, одноранговий)_ – архітектура розподіленої системи, користувачі якої самі є вузли мережі, у якій вони обмінюються даними між собою безпосередньо, без центральних серверів.

_P2SH (pay to script hash)_ – метод проведення платежу, який дозволяє задати умови витрачання монет за допомогою геш-значення скрипту, а не за допомогою його відкритих даних.

_Permissioned (обмежений)_ – властивість процесу, що значить недоступність взяти участь у ньому для будь-кого охочого без отримання додаткових дозволів.

_Permissionless (необмежений)_ – властивість процесу, що значить доступність взяти участь у ньому для будь-кого охочого без жодних додаткових дозволів.

_Persistence (стійкість)_ – властивість протоколу досягнення консенсусу, за якої гарантується незмінність послідовності транзакцій і неможливість скасувати транзакції після відповідного підтвердження.

_Segregated Witness_ – оновлення протоколу Біткоїна, яке передбачає, що дані доказу володіння монетами зберігатимуться окремо від основних даних транзакції.

_Sidechain_ – окремий ланцюжок блоків, зв’язаний із mainchain. Правила функціонування sidechain можуть відрізнятися від правил функціонування зв’язаного mainchain.

_Softfork_ – зміна протоколу, у якій раніше дійсні блоки та транзакції стають недійсними для вузлів із оновленим програмним забезпеченням. Мається на увазі, що в разі softfork старе ПЗ вважає, що нові блоки та транзакції не суперечать протоколу.

_SPV (simplified payment verification)_ – метод, що дозволяє клієнту перевіряти, що транзакція підтверджена (включена в блок), не завантажуючи всю історію транзакцій і не виконуючи її верифікування. Для перевіряння клієнту SPV потрібно тільки завантажити заголовки блоків, які набагато менші, ніж повні блоки.

_Testnet_ – тестова мережа, у якій проводиться тестування оновлень протоколу тощо.

_Timestamping (anchoring, прив’язування до часу)_ – властивість, що дозволяє прив’язати деякі дані до конкретної часової точки та згодом перевірити, коли було прив’язано конкретні дані.

_Transaction malleability_ – властивість bitcoin-транзакції, яка передбачає, що унікальний ідентифікатор транзакції може бути змінено до того, як її буде підтверджено в мережі.

_Trustlessness_ – властивість системи, що значить відсутність необхідності їй довіряти щодо зберігання й оброблення деяких даних або виконання деяких процесів.

_UTXO (unspent transaction output)_ – невитрачений вихід, який може в подальшому використовуватися як вхід для нової транзакції.

_WIF (wallet import format)_ – спосіб кодування особистого ключа ECDSA для його копіювання.

_Witness (witness data)_ (у контексті Bitcoin) – набір доказів володіння монетами, який винесено за межі основної частини транзакції.


# [ПОДЯКИ](https://github.com/distributed-lab/blockchain-and-decentralized-systems-book/blob/main/chapters/volume-3/ua/Z.4-Acknowledgements.md)
