# ВСТУП

Перед вами остання частина навчального посібника про блокчейн та децентралізовані системи. Будучи логічним продовженням попередніх частин, вона торкається основних тем, які не було розкрито (або було розкрито недостатньо) раніше.

Перший розділ книги присвячено сферам застосування децентралізації як підходу до організування системи. Розглянемо принципи й архітектуру mesh-мереж, деталі наявних протоколів організування таких мереж, а також можливості їх розвинення та використання. Окремий підрозділ присвячено організуванню систем цифрової ідентифікації – одного з найважливіших компонентів, який є ядро безпеки цифрової взаємодії користувачів. Далі розглянуто наявні підходи та системи проведення електронного голосування, а також перспективи впровадження таких систем сьогодні. Окремі підрозділи присвячено методам організування децентралізованих бірж й аукціонів.

У другому розділі йдеться про одне з найбільш перспективних оновлень в облікових системах (зокрема в протоколі Bitcoin). Чимало людей чуло про підписи Шнорра та багато хто заінтригований властивостями, які ця схема формування підпису може надати. У розділі розглянемо деталі функціонування підписів Шнорра, способи реалізування мультипідпису, та способи захисту від атаки, до якої вразливий немодифікований протокол. Також наведено властивості протоколу, які базуються на розглянутому матеріалі.

У третьому розділі книги розглянуто методи забезпечення масштабованості облікових систем. Описано основні принципи, які лежать в основі off-chain протоколів, особливості систем, що використовують технологію шардингу, а також спосіб організування історії подій у формі напрямленого ациклічного графу. Розглянуто переваги та недоліки кожної з технологій, а також можливості їх використання в різних типах облікових систем й особливості функціонування систем, які вже застосовують ці підходи на практиці.

Незважаючи на дуже відому фразу: «В Інтернеті ніхто не знає, що ти – кіт», – насправді все не так добре. Багато зацікавлених сторін витрачає багато сил, коштів та часу на те, щоби мати актуальну інформацію про дії користувачів Інтернету. Тому наш четвертий розділ присвячено опису механізмів забезпечення конфіденційності в Мережі. Розглянуто, як працює Tor і Invisible Internet project, що таке цибульна та часникова маршрутизація, а також на прикладі Tox показано, як можуть працювати децентралізовані анонімні месенджери. Окремий розділ присвячено стеганографічним методам приховування інформаціїї.

У п'ятому розділі також згадано про методи забезпечення конфіденційності, які, однак, мають абсолютно інші властивості та призначення. На прикладі криптографічних зобов'язань і їх використання в схемах доведення з нульовим розголошенням показано, як приховати важливі (sensitive) дані від учасників мережі, водночас дозволяючи зробити події перевірюваними: будь-який учасник мережі може перевірити, що все йде згідно з протоколом, але не може отримати доступ до окремих даних.

Останній розділ присвячено квантовим обчисленням і постквантовим криптографічним алгоритмам. Під час написання розділу не було на меті поглиблено пояснити всі деталі квантової механіки на рівні спеціалізованої програми навчання, інакше третя частина навчального посібника могла би стати початком багатотомного підручника з квантових обчислень. Проте ми намагалися дати загальне розуміння того, що таке кубіт, який математичний апарат він використовує та як із ним працювати. Сподіваємося, що такий підхід дасть читачеві деяку основу для розуміння квантових обчислень для подальшого вивчення цього нині перспективного напрямку.

# [ПРО DISTRIBUTED LAB](https://github.com/distributed-lab/blockchain-and-decentralized-systems-book/blob/main/chapters/volume-3/ua/0.2-About-Distributed-Lab.md)
